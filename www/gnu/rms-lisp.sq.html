

<!--#include virtual="/server/header.sq.html" -->

<!-- This file is automatically generated by GNUnited Nations! -->
<title>Përvoja Ime Me Lisp dhe Zhvillimi i GNU Emacs - Projekti GNU - Free Software
Foundation (FSF)</title>

<!--#include virtual="/server/banner.sq.html" -->
<!--#include virtual="/gnu/po/rms-lisp.translist" -->
<h2>Përvoja ime me Lisp dhe Krijimi i GNU Emacs</h2>

<h3>(Transkriptim i Fjalës së Richard Stallman-it, 28 Tetor 2002, në
International Lisp Conference).</h3>


<p>Ngaqë asnjë nga fjalimet e mia të zakonshme nuk lidhet gjëkundi me Lisp-in,
asnjë prejt yre nuk qe i përshtatshëm për sot. Ndaj do të më duhet të
improvizoj.  Ngaqë gjatë karierës time kam bërë boll gjëra që lidhen me
Lisp-in, do të duhej të isha në gjendje të them diçka interesante.</p>

<p>Takimi im i parë me Lisp-in qe leximi i doracakut të Lisp 1.5 në shkollën e
mesme. Kjo qe koha kur më iku mendja nga ideja që mund të kishte një gjuhë
kompjuteri si kjo. Hera e parë që pata rastin të bëj diçka me Lisp-in qe kur
isha riosh në Harvard dhe shkruajta një interpretues Lisp për <abbr
title="Programmed Data Processor">PDP</abbr>-11. Qe makinë shumë e vogël
&mdash; kish a s'kish 8k kujtesë &mdash; dhe ia dola të shkruaj
interpretuesin brenda një mijë udhëzimesh. Kjo më la pak vend për pakëz të
dhëna. Kjo ndodhi përpara se të arrija të shihja se çfarë qe vërtet një
<em>software</em>, ai që kryente detyra të vërteta në sistem.</p>

<p>Zura të punoj për një sendërtim të njëmendtë Lisp me JonL White-in sapo
fillova të punoj në <abbr title="Massachusetts Institute of
Technology">MIT</abbr>. Më punësuan në Artificial Intelligence Lab, jo
JonL-ja, por Russ Noftsker-i, çka qe më ironikja kur mendon se ç'do vinte më
pas &mdash; vërtet duhet të jetë penduar për atë ditë.</p>

<p>Gjatë viteve '70, përpara se jeta ime të politizohej nga ngjarje të
tmerrshme, thjesht e shtyja duke bërë zgjerim pas zgjerimi për programe të
ndryshme, dhe shumica e tyre nuk kishin të bënin aspak me Lisp-in. Por, në
rrugë e sipër, shkrojta një përpunues tekstesh, Emacs. Ideja interesante
rreth Emacs-it qe që kish një gjuhë programimi brenda, dhe që urdhrat e
përdoruesit për përpunime mund të shkruheshin në atë gjuhë të interpretuar
programimesh, e kështu mund të ngarkonit urdhra të reja te përpunuesi juaj
ndërkohë që punonit me të. Mund të përpunonit programet që po përdornit dhe
të vazhdonit të përpunonit me ta. Pra, kishim një sistem që qe i dobishëm
për gjëra të tjera veç programimit, dhe ndërkohë mund ta programonit kur nga
ana tjetër e përdornit. Nuk e di nëse qe e para ndër gjëra të tilla, por
sigurisht qe përpunuesi i parë i tillë.</p>

<p>Kjo frymë e krijimit të programeve gjigante, të ndërlikuara, për përdorim
për përpunimin tuaj, e mandej shkëmbimi i tyre me persona të tjerë, ndezi
frymën e bashkëpunimit të lirë që shihnim atëherë në AI Lab. Ideja që mund
t'ia jepnit kopjen e çfarëdo programi që kishit dikujt që donte një kopje të
tij. I ndanim programet me këdo që donte t'i përdorte ato, përbënin dije
njerëzore. Pra edhe pse nuk kish mendim politik të kristalizuar që të lidhej
me mënyrën sipas të cilës shkëmbenim <em>software</em> për hartimin e
Emacs-it, jam i bindur që pat një lidhje mes tyre, ndoshta një lidhje jo të
vetëdijshme. Mendoj se është natyra e mënyrës se si jetonim në AI Lab ajo që
shpuri te Emacs dhe e bëri atë që është.</p>

<p>Emacs-i origjinal nuk përmbante Lisp. Gjuha e nivelit të ulët, gjuha e
painterpretueshme &mdash; qe <abbr>PDP</abbr>-10 Assembler. Interpretuesi që
shkruajtëm në fakt nuk u shkruajt për Emacs, u shkruajt për <acronym
title="Text Editor and COrrector">TECO</acronym>. Ky qe përpunuesi ynë i
teksteve, dhe qe një gjuhë programimi tejet e shpifur, e shpifur sa më
s'bëhej. Arsyeja qe se nuk qe hartuar për të qenë gjuhë programimi, qe
hartuar për të qenë gjuhë përpunuesi dhe urdhrash. Kish urdhra të tilla si
&lsquo;5l&rsquo;, për &lsquo;zhvendosu pesë rreshta&rsquo;, ose
&lsquo;i&rsquo; e mandej një varg e mandej një ESC për ta futur atë varg
diku. Mund të shkruanit një varg që mund të ishte një radhë urdhrash, e që
quhej varg urdhrash. E përfundonit me ESC ESC, dhe kështu mund të
ekzekutohej.</p>

<p>Njerëzit donin ta zgjeronin këtë gjuhë me aftësi programimi, ndaj edhe
shtuan ca syresh. Për shembull, nga të parat qe një mekanizëm përsëritjeje,
që qe &lt; &gt;. Mund t'i vinit këto rreth një gjëje dhe kjo gjë do të
përsëritej. Kish edhe të tjera urdhra të mistershme që mund të përdoreshin
për të dalë nga përsëritja sipas një kushti.  Për të krijuar Emacs-in, na <a
href="#foot-7">(7)</a> u desh të shtonim aftësinë për të pasur nënrutina të
emërtuara. Para kësaj, qe pak a shumë si Basic, dhe nënrutinat mund të
kishin vetëm një shkronjë si emër. Me to qe e vështirë të programoheshin
programe të mëdhaja, ndaj shtuam kod që të mund të kiheshin emra të
gjatë. Në fakt, kish edhe disa aftësi të tjera të sofistikuara; kam
përshtypjen se Lisp-i, aftësinë për "unwind-protect", e mori nga
<acronym>TECO</acronym>.</p>

<p>Filluam duke shtuar aftësi pak a shumë të sofistikuara, krejt me sintaksën
më të shpifur që mund të mendoni, dhe funksionoi &mdash; njerëzit qenë të
zotët të shkruanin programe të mëdhenj me të prapëseprapë. Mësimi i qartë qe
që një gjuhë si <acronym>TECO</acronym>, e cila nuk qe hartuar për të qenë
gjuhë programimi, ishte rruga e gabuar. GJuha në të cilën ju do të krijonit
zgjerimet tuaja nuk do të duhej konceptuar si gjuhë programimi pas të
vjelës; do duhej konceptuar si gjuhë programimi. Në fakt, zbuluam që gjuha
më e mirë e programimit për këtë qëllim qe Lisp-i.</p>

<p>Ai që e zbuloi këtë <a href="#foot-5">(5)</a>, qe Bernie Greenberg.  Ai
shkroi një version të Emacs-it në Multics MacLisp, dhe i shkroi urdhrat e
veta në MacLisp në mënyrë të drejtpërdrejtë. Përpunuesi në vetvete qe
shkruajtur krejtësisht në Lisp. Multics Emacs u shndërrua në sukses të madh
&mdash; programimi i urdhrave të rinj për përpunimin qe kaq i përshtatshëm
sa edhe sekretaret në zyrën e tij filluan të mësonin se si ta
përdornin. Përdorën një doracak që e pat shkrojtur dikush e që tregonte se
si të zgjerohej Emacs-i, por që nuk thoshte se bëhej fjalë për
programim. Kështu që sekretaret, që besonin se nuk programonin dot, nuk qenë
trembur. Lexuan doracakun, zbuluan që mund të bënin gjëra të dobishme dhe
mësuan të programonin.</p>

<p>Pra Bernie pa që një zbatim &mdash; një program që bën diçka të dobishme për
ju &mdash; që ka brenda Lisp dhe që mund ta zgjeroni duke rishkruajtur
programe Lisp, është në fakt një mënyrë shumë e mirë që njerëzit të mësojnë
programim. U jep atyre një mundësi të shkruajnë programe të vegjël që janë
të dobishëm për ta, çka në shumicën e fushave ju ndoshta nuk mund ta kryeni
dot. Mund të nxiten përmes përdorimit praktik &mdash; në fazën që është më e
vështira &mdash; kur nuk besojnë se mund të programojnë, deria arrijnë në
pikën që janë programuesa.</p>

<p>Në këtë pikë, njerëzit zunë të mendonin se si mund të kishin diçka të tillë
edhe në një platformë tek e cila nuk kishin sendërtim të plotë funksional të
Lisp-it. Multics MacLisp kish një përpilues dhe një interpretues &mdash; qe
sistem Lisp i kompletuar &mdash; por njerëzit donin të sendërtonin diçka të
tillë në sisteme të tjera ku nuk kishin shkruajtur akoma ndonjë përpilues
Lisp. Pra, po të mos kishit përpiluesin Lisp, nuk shkruanit dot plotësisht
përpunuesin në Lisp &mdash; do të ishte shumë i ngadaltë, veçanërisht
riparaqitja, po qe se bëhej fjalë të xhirohej Lisp i interpretuar.  Ndaj
zhvilluam një teknikë hibride. Ideja qe të shkruanim në një të vetëm një
interpretues Lisp dhe pjesët e nivelit të ulët tok, që kështu një pjesë e
përpunuesit të qenë pjesë të brendshme të Lisp-it. Këto do të ishin çfarëdo
pjesësh që ne mendonim se duheshin përsosur. Kjo qe një teknikë që e kishim
praktikuar tashmë me vetëdije në Emacs-in origjinal, ngaqë kish disa veçori
deri diku të nivelit të lartë, të cilat i risendërtuam në gjuhën e makinës,
duke i shndërruar në primitivë <acronym>TECO</acronym>. për shembull, kish
një primitiv <acronym>TECO</acronym> për mbushjen e një paragrafi (në fakt,
për kryerjen e shumicës së punës për mbushjen e një paragrafi, ngaqë disa
nga pjesët më pak të lodhshme të punës i binte të kryheshin në një nivel më
të lartë, nga një program <acronym>TECO</acronym>). Mund ta bënit krejt
punën duke shkruajtur një program <acronym>TECO</acronym>, por kjo qe shumë
e ngadaltë, ndaj e përsosëm duke hedhur pjesë të tij në gjuhën e
makinës. Përdorëm këtu të njëjtën ide (atë te teknika hibride), që pjesa
dërrmuese e përpunuesit të shkruhej në Lisp, por disa pjesë të tij, të cilat
duhej të xhironin veçanërisht shpejt, të shkruheshin në nivel më të ulët.</p>

<p>Kështu që, kur shkrojta sendërtimin tim të dytë të Emacs-it, ndoqa të
njëjtën lloj skeme. Gjuha e nivelit të ulët nuk qe më gjuha e makinës, qe
C-ja. C-ja qe gjuhë e mirë, e efektshme për programe të kalueshëm, që të
mund të xhironin në një sistem operativ të ngjashëm me Unix-in. Kishte një
interpretues Lisp, por sendërtova aftësi për veprime specifike përpunimi
drejt e në C &mdash; përdorim shtytëzash përpunuesi, futjeje teksi drejtues,
lexim dhe shkrim kartelash, rishfaqje në ekran e përmbajtjes së një
shtytëze, administrim dritaresh përpunuesi.</p>

<p>Tani, ky nuk qe Emacs-i i parë i shkruajtur në C dhe që xhironte nën Unix. I
pari qe shkruajtur nga James Gosling, dhe i referoheshin si GosMacs. I
ndodhi diçka e çuditshme. Në fillim, ngjante se ndikohej nga e njëjta frymë
e shkëmbimit dhe bashkëpunimit me Emacs-in origjinal. Emacs-in e parë
origjinal e pata hedhur në qarkullim për personat në
<abbr>MIT</abbr>. Dikush dëshironte ta bënte të xhironte në  Twenex &mdash;
në fillim xhironte vetëm në <i>Incompatible Timesharing System</i> që
përdornim në <abbr>MIT</abbr>. E kaluan në Twenex, që do të thoshte se kish
ndoca qindra instalime nëpër botë që mundej ta përdornin. Zumë tua dërgonim
atyre, me kusht që &ldquo;duhet të na dërgoni krejt përmirësimet që i
bëni&rdquo; që të përfitonim të gjithë. Askush nuk u përpoq ta bënte këtë të
detyrueshme, por me aq sa di pati bashkëpunim.</p>

<p>Gosling dukej, në fillim, se do të bashkëpunonte në këtë frymë. Shkrojti në
një një doracak se po e quante program Emacs duke shpresuar që edhe të tjerë
nga bashkësia do ta përmirësonin derisa t'ia vlente atë emër. Ky qe trajtimi
i duhur karshi një bashkësie &mdash; t'u kërkohej të merrnin pjesë e ta
bënin programin më të mirë. Por pas kësaj dukej se ndërroi mendje, dhe ia
shiti një shoqërie.</p>

<p>Në kohën që po punoja për sistemin GNU (një sistem operativ
<em>software</em> i lirë, i ngjashëm me Unix që mjaft vetë gabimisht e
quajnë &ldquo;Linux&rdquo;).  Nuk kish përpunues Emacs, si <em>software</em>
të lirë, që xhironte nën Unix. Kisha, megjithëkëtë, një shok që kish marrë
pjesë në programimin e Emacs-it të Gosling-ut. Gosling-u i pat dhënë, përmes
email-i, leje të përhapte versione të tijat. Më propozoi të përdorja atë
version. Më tej pashë që Emacs-i Gosling-ut nuk përmbante Lisp të
vërtetë. Kish një gjuhë programimi që njihej si &lsquo;mocklisp&rsquo;, që
nga sintaksa duket si Lisp, por që nuk kish struktura të dhënash të
Lisp-it.  Kështu që programet nuk qenë të dhëna, dhe mungonin elemente
jetike të Lisp-it.  Strukturat e të dhënave në të qenë vargje, numra dhe pak
gjëra të tjera speciale.</p>

<p>Dola në përfundimin se nuk e përdorja dot dhe më duhej ta zëvendësoja të
tërin, hapi i parë për të cilin qe shkrimi i një interpretuesi të vërtetë
Lisp. Dora-dorës përshtata çdo pjesë të përpunuesit duke e bazuar në
struktura të dhënash Lisp faktike, në vend të strukturave <i>ad hoc</i> për
të dhënat, duke i bërë strukturat e të dhënave të mekanizmave të brendshme
të përpunuesit të ekspozueshme dhe të trajtueshme nga programet Lisp të
përdoruesit.</p>

<p>Përjashtim qe rishfaqja. Për shumë kohë, rishfaqja qe njëfarë bote
tjetër. Përpunuesi mund të kalonte në botën e rishfaqjeve dhe gjërat do të
vazhdonin me struktura të dhënash tejet speciale që nuk qenë pa dëm për
grumbullim hedhurinash, as për ndërprerje, dhe nuk mund të xhironi ndonjë
program Lisp gjatë kohës që ndodhte kjo. E ndryshuam ama &mdash; tani është
e mundur të xhirohet kod Lisp gjatë rishfaqjes. Gjë pa zarar.</p>

<p>Ky program i dytë Emacs qe &lsquo;<em>software</em> i lirë&rsquo; në
kuptimin modern të fjalës &mdash; qe pjesë e një fushate të deklaruar
politike për krijim <em>software</em>-i të lirë. Thelbi i kësaj fushate qe
që kushdo duhet të jetë i lirë të bëjë gjërat që bënim ne dikur në
<abbr>MIT</abbr>, të punohej tok mbi <em>software</em>-e dhe të punohej me
këdo që donte të punonte me ne.  Kjo është baza e lëvizjes për
<em>software</em> të lirë &mdash; përvoja që pata, jeta që bëja në
<abbr>MIT</abbr> AI lab &mdash; të punohej për dijen njerëzore, dhe jo t'i
zihej rruga cilitdo që përdorte dhe përhapte më tej dijen njerëzore.</p>

<p>Në atë kohë, mund të bënit një kompjuter që hynte në po atë segment çmimesh
si kompjuterat e tjerë që nuk qenë menduar për Lisp, vetëm se ky mund të
xhironte Lisp-in shumë më shpejt se ata, dhe me kontroll të plotë të llojit
të të dhënave në çdo veprim, po ashtu. Kompjuterat ezakonshëm ju shtrëngonin
të zgjidhnit o shpejtësinë e ekzekutimit, o kontroll të mirë të llojit të të
dhënave.  Pra, mund të kihej një përpilues Lisp dhe të xhiroheshin programet
më shpejt, por kur provohej të merrej <tt>automjeti</tt> i një targe,
arrihej në përfundime pa kuptim dhe në vazhdim deri në vithisje.</p>

<p>Makina Lisp qe e zonja të përmbushte udhëzimet gati po aq shpejt sa makinat
e tjera, por çdo udhëzim &mdash; udhëzimi "automjet" do të shkaktonte
kontroll lloji të dhënash &mdash; kështu që po të provonit të kërkonit
automjetin e një numri, në një program të përpiluar, do t'ju paraqitej
menjëherë një gabim. E ndërtuan makinën dhe kjo pati një sistem operativ
Lisp. Qe shkruajtur kjretësisht në Lisp, me përjashtim vetëm të pjesëve të
shkruajtura në mikrokod. Njerëzve filloi t'u interesojë prodhimi i tyre, që
do të thoshte se mund të fillonin një biznes.</p>

<p>Kish dy ide të ndryshme rreth se si mund të ishte shoqëria.  Greenblatt-i
donte të fillonte atë çka e quante shoqëri &ldquo;hacker-ash&rdquo;. Kjo
donte të thoshte një shoqëri e administruar nga <i>hackers</i> dhe do të
funksiononte në një mënyrë nxitëse për <i>hackers</i>-at. Një synim tjetër
që të vazhdohej kultura e laobratorit AI Lab <a href="#foot-1">(1)</a>.  Për
fat të keq, Greenblatt-i nuk kish ndonjë përvojë në punë biznesi, ndaj të
tjerë persona në grupin e makinave Lisp thanë se dyshonin se mund t'ia dilte
mbanë. Qenë të mendimit që plani i tij për të shmangur investime nga jashtë
grupit nuk kish për të funksionuar.</p>

<p>Pse donte të shmangte investimet nga jashtë? Ngaqë kur një shoqëri ka
investitorë jashtë vetes, këta shtien në dorë kontrollin dhe nuk ju lënë më
të keni skrupuj. Dhe në fund, po patët skrupuj, ju heqin nga drejtimi.</p>

<p>Ndaj Greenblatt-i pati idenë të gjente klientë që do të parapaguanin blerjen
e pjesëve. Të montonin makinat dhe t'i shpërndanin te porositësit; me
fitimin prej pjesëve, do të ishin në gjendje të blenin pjesë për ndoca
makina të tjera, t'i shisnin këto e mandej të blinin pjesë për një numër më
të madh makinash, e me radhë. Personat e tjerë në grup qenë të mendimit që
kjo do të funksiononte.</p>

<p>Kështu Greenblatt-i mori në punë Russell Noftsker-in, njeriun që më pat
punësuar mua, që më pas e pat lënë laboratorin AI Lab dhe kish krijuar një
shoqëri të suksesshme.  Russell-i besohej se kish nuhatje për biznes. E
shfaqi këtë nuhatje për biznes duke u thënë personave të tjerë të grupit,
&ldquo;Le ta heqim qafe Greenblatt-in, bashkë me idetë e tij, dhe do të
ngremë një tjetër shoqëri.&rdquo; Thikë pas shpine, biznesmen i vërtet sa më
s'bëhet. Këta persona vendosën të krijonin një shoqëri të quajtur
Symbolics. Me investime nga jashtë, pa skrupuj, dhe  të gatshëm për gjithçka
për fitoren.</p>

<p>Por Greenblatt-i nuk u dorëzua. Ai dhe ata pak besnikë të tij vendosën të
krijonin Lisp Machines Inc. sido që të ndodhte dhe të ecnin para me planet e
tyre. Dhe siç e dini, ia dolën mbanë! Gjetën klientin e parë dhe patën
parapagim. Montuan makina dhe i shitën, pastaj krijuan më shumë makina, e
prapë të tjera. Ia dolën mbanë edhe pse nuk patën ndihmën e shumicës së
personave të grupit. Edhe Symbolics pati fillim të suksesshëm, pra kishit dy
shoqëri konkurruese makinash Lisp. Kur Symbolics pa që LMI nuk do të
shkërrmoqej, filluan të kërkonin për mënyra se si ta shkatërronin.</p>

<p>Kështu që në laboratorin tonë braktisja u pasua nga &ldquo;lufta&rdquo;.
Braktisja erdhi kur Symbolics punësoi krejt <i>hacker</i>-at, hiq mua dhe
ndoca që punonin me kohë të pjesshme te LMI. Mandej nxorrën nga pluhuri një
rregull dhe hoqn qafe personat që punonin me kohë të pjesshme për
<abbr>MIT</abbr>-in, kështu që iu desh të iknin plotësisht, e prej kësaj
mbeta vetëm unë. Laboratori AI tani qe i pashpresë.  Dhe <abbr>MIT</abbr>
kish bërë një ujdi shumë të marrë me këto dy shoqëritë.  Qe një kontratë
trikahëshe ku secila shoqëri lejonte përdorimin e kodit burim të sistemit të
makinave Lisp. Këto shoqëri qenë të detyruara të lejonin <abbr>MIT</abbr>-in
të përdorte ndryshime e bëra prej tyre. Po nuk thuhej në kontratë që
<abbr>MIT</abbr>-i gëzonte të drejtën t'i hidhte ato në sistemet e makinave
Lisp të <abbr>MIT</abbr>-it që qenë lejuar nga të dyja shoqëritë. Askush nuk
pati çuar në mendje që grupi i <i>hacker</i>-ave të laboratorit AI do të
avullonte, por ja që ndodhi.</p>

<p> Kështu që Symbolics hartoi një plan <a href="#foot-4">(4)</a>.  I thanë
laboratorit, &ldquo;Do të vazhdojmë t'ju lejojmë përdorimin e ndryshimeve
tona, por nuk mund t'i hidhni sistemi <abbr>MIT</abbr> i makinave Lisp. Në
vend të kësaj, do t'ju lejojmë hyrje në sistemin e makinave Lisp të
Symbolics-it, dhe mund ta xhironi, por kjo është e gjitha çka mund të
bëni.&rdquo;</p>

<p>Kjo, praktikisht, do të thoshte që kërkuan të zgjidhmin me kë palë do të
ishim, dhe të përdornim ose versionin <abbr>MIT</abbr> të sistemit ose
versionin Symbolics.  Cilëndo zgjedhje të bënim, do të përcaktonte se te
cili sistem do të shkonin përmirësimet tona. Po të punonin me dhe të
përmirësonin versionin e Symbolics-it, do të mbështesnim vetëm
Symbolics-in. Po të përdornim dhe përmirësonim versionin <abbr>MIT</abbr> të
sistemit, i binte ta jepnim punën te të dyja shoqëritë, por Symbolics pa që
do ta mbështesnim LMI ngaqë do ta ndihmonim të ekzistonte. Kështu që nuk na
u lejua të qëndronim ende asnjanës.</p>

<p>Deri në atë pikë, nuk kisha mbajtur anën e asnjërës shoqëri, edhe pse
ndihesha keq kur shihja se ç'i ndodhi bashkësisë sonë dhe
<em>software</em>-it.  Por tashmë, Symbolics-i e kish bërë të detyruar këtë
gjë.  E kështu, në një përpjekje për ta mbajtur gjallë Lisp Machines Inc. <a
href="#foot-2">(2)</a> &mdash; zura të riprodhoj krejt përmirësimet që
Symbolics kish bërë te sistemi i makinës Lisp.  I shkruajta vetë
përmirësimet e njëvlefshme nga e para (dmth, kodi qe i imi).</p>

<p>Pas ca kohësh <a href="#foot-3">(3)</a>, mbërrita në përfundimin që e mira e
të mirave do të ishte të mos shihja fare në kodin e tyre. Kur njoftonin
paraprakisht për ndonjë version beta, që shoqërohej me shënime versioni,
mund të shihja ç'qenë veçoritë e reja e mandej t'i sendërtoja. Në kohën që
hidhni faktikisht në qarkullim diçka, po atë bëja edhe unë.</p>

<p>Në këtë mënyrë, për dy vite, ua pengova ta fshinin nga faqja e dheut Lisp
Machines Incorporated, dhe të dy shoqëritë bënë përpara. Por nuk doja të
shpenzoja vite të tëra duke ndëshkuar dikë, thjesht duke i vënë gjoksin një
akti të lig. Kuptova që qenë ndëshkuar paq, ngaqë kishin ngecur në rrjetën e
konkurrencës, e cila nuk do të largohej apo tretej<a
href="#foot-6">(6)</a>. Ndërkohë, kish ardhur koha të fillohej ndërtimi i
një bashkësie të re për të zëvendësuar atë që veprimet e tyre dhe të tjera e
zhdukën.</p>

<p>Bashkësia Lisp në vitet '70 nuk kufizohej te <abbr>MIT</abbr> AI Lab, dhe
<i>hacker</i>-at nuk qenë vetëm në <abbr>MIT</abbr>. Lufta e nisur nga
Symbolics qe ajo që asgjësoi <abbr>MIT</abbr>, por ndodhën dhe ngjarje të
tjera. Pati persona që hoqën dorë nga  bashkëpunimi, dhe kjo i vuri shkelmin
bashkësisë e kështu nuk mbeti kushedi çë.</p>

<p>Pasi reshta së ndëshkuari Symbolics-in, më desh të gjeja se ç'të bëja më
tej. Duhej të bëjë një sistem operativ të lirë, që të qe i kthjellët &mdash;
e vetmja mënyrë që njerëzit të mund të punonin tok dhe të shkëmbenin qe
përmes një sistemi operativ të lirë.</p>

<p>Fillimisht, pata në mendje të bëja një sistem të bazuar në Lisp, por e
kuptova që nuk do të ishte ide e mirë teknikisht. Për të pasur diçka të
ngjashme me një sistem makine Lisp, ju duhet mikrokod për qëllime
speciale. Ky qe ai që bënte të mundur xhirim po aq të shpejtë sa xhironin
kompjuterët e tjerë programet e tyre dhe prapë të kish përparësinë e
kontrollit mbi llojin e të dhënave. Pa këtë, do të përfundonit në diçka të
ngjashme me një përpilues Lisp për makina të tjera. Programet do të bëheshin
më të shpejta, por të paqëndrueshme. Me këtë nuk ka problem, nëse po xhironi
një program në një sistem me ndarje kohe &mdash; nëse vithiset një program,
nuk u bë hataja, është diçka që ndodh te programet, me raste. Por kjo nuk e
bënte të mirë për shkrimin e një sistemi operativ, ndaj e hodha poshtë idenë
e krijimit të një sistemi si një një makinë Lisp.</p>

<p>Vendosa më mirë të bëja një sistem operativ të ngjashëm me Unix-in, që do të
kishte sendërtime Lisp që do të xhironin si programe përdoruesi. Kerneli nuk
do të shkruhej në Lisp, por do të kishim Lisp. Dhe hartimi i këtij sistemi
operativ, sistemit operativ GNU, qe ai që më shpuri te shkrimi i GNU
Emacs-it. Duke bërë kështu, synoja të kryeja minimumin absolut të mundshëm
të sendërtimeve Lisp. Madhësia e programeve qe shqetësim shumë i madh.</p>

<p>Kish njerëz në ato kohë, më 1985, që kishin makina me 1Mb kujtesë, pa
kujtesë virtuale. Donin të ishin në gjendje të përdornin GNU Emacs. Kjo do
të thoshte ta mbaja programin sa më të vogël që mundej.</p>

<p>Për shembull, në atë kohë e vetmja strukturë ripërsëritëse qe
&lsquo;while&rsquo;, e cila qe fare e thjeshtë. Nuk kish mënyrë për të dalë
nga deklarimi &lsquo;while&rsquo;, ju duhej të kryenit "a catch and a
throw", ose të testonit ndryshoren që xhironte ripërsëritjen. Kjo tregon se
sa larg isha shtyrë për t'i mbajtur gjërat të vogla. Nuk kishte
&lsquo;automjeet&rsquo; dhe as &lsquo;atomjet&rsquo; e me radhë;
&ldquo;ngjeshe sa të mundet&rdquo; qe fryma e GNU Emacs-it, fryma e Lisp-it
për Emacs, që në fillim.</p>

<p>E qartë, sot makinat janë më të mëdhaja, dhe nuk veprojmë më kështu. Vëmë
edhe &lsquo;automjeet&rsquo;, edhe &lsquo;atomjet&rsquo; e me radhë, dhe sot
mundemi të vendosim edhe strukturë tjetër ripërtëritëse. Duam ta zgjerojmë
diçka, por nuk duam ta zgjerojmë deri në shkallën e një Lisp-i të
zakonshëm. Njëherë, sendërtova Common Lisp në makinën Lisp, dhe nuk më
kënaqi kushedi. Diçka që nuk më pëlqen dhe aq shumë janë argumentat
fjalëkyça. Nuk më duken edhe aq të stilit Lisp; Do t'i ndërroj ndonjë ditë,
por minimizoj kohët kur bëj kështu.</p>

<p>Ky nuk qe fundi i projekteve GNU që kishin të bënin me Lisp-in. Më vonë,
diku aty nga 1995, po shihnim mundësinë e fillimit të një projekti për një
desktop grafik. Qe e qartë që, për programet në desktop, donim një gjuhë
programimi me të cilën të shkruanim shumë dhe të qe lehtësisht e
zgjerueshme, njësoj si përpunuesi. Çështja qe se cila duhej zgjedhur.</p>

<p>Në atë kohë, <acronym title="Tool Command Language">TCL</acronym> po
reklamohej rëndshëm për këtë qëllim. Kisha velrësim shumë të ulët për
<acronym>TCL</acronym>-në, pikësëpari ngaqë nuk qe Lisp. Ngjante pakëz me
Lisp-in, por semantikisht nuk qe e tillë, dhe nuk është aq i qëruar.  Mandej
dikush më tregoi një lajmërim me të cilin Sun po përpiqej të punësonte dikë
për t'u marrë me <acronym>TCL</acronym> për ta bërë &ldquo;standardin
de-facto për gjuhë zgjerimesh&rdquo; në botë. Dhe mendova, &ldquo;Duhet ta
ndalim përmbushjen e kësaj.&rdquo; Kështu filluam të ndërtojmë Scheme-n,
gjuha standard e zgjerimeve për GNU-në. Jo Common Lisp, ngaqë ky qe shumë i
madh. Ideja qe që të kishim një interpretues Scheme të hartuar për t'u
lidhur te zbatimet në të njëjtën mënyrë si lidhej <acronym>TCL</acronym>-ja
te zbatimet. Mandej këtë ta këshillonim si paketën e parapëlqyer për
zgjerime për krejt programet GNU.</p>

<p>Ka një përfitim interesant që ju vjen nga përdorimi i një gjuhe kaq të
fuqishme siç do të ishte një version Lisp-i, si gjuhën tuaj parësore për
zgjerime.  Mund të sendërtoni gjuhë të tjera, përmes përkthimit të tyre në
gjuhën tuaj parësore. Nëse gjuha juaj parësore është <acronym>TCL</acronym>,
nuk sendërtoni dot lehtë Lisp-in duke e përkthyer në
<acronym>TCL</acronym>. Por nëse gjuha juaj parësore është Lisp-i, nuk është
aq e zorshme të sendërtohen gjëra të tjera duke i përkthyer ato. Ideja jonë
qe që, nëse çdo zbatim i zgjerueshëm mbulonte Scheme-n, mund të shkruanit në
Scheme një sendërtim të <acronym>TCL</acronym>-së, ose Python-it, ose
Perl-it, i cili ta përkthente atë program në Scheme. Mandej mund ta
ngarkonit këtë në çfarëdo zbatimi dhe ta përshtasnit në gjuhën tuaj të
parapëlqyer dhe do të funksiononte edhe me përshtatje të tjera.</p>

<p>Për sa kohë që gjuhët e zgjerimeve janë të dobëta, përdoruesit i mbetet të
përdorë vetëm gjuhën që i jepni. Që do të thotë se njerëzve që dashurojnë
cilëndo gjuhë tjetër iu duhet të konkurrojnë për të qenë ajo zgjedhja e
hartuesve të zbatimeve &mdash; duke thënë &ldquo;Ju lutemi, hartues i
zbatimit, vendoseni dhe gjuhën time te zbatimi juaj, jo gjuhën e
atij.&rdquo; Kështu përdoruesve nuk u lihet shteg zgjedhje fare &mdash;
cilido zbatim që përdorin, vjen me një gjuhë dhe ngecin në të [atë
gjuhë]. Por kur keni një gjuhë të fuqishme që mund të sendërtojë të tjerat
përmes përkthimit të tyre në të, i jepni kështu përdoruesit një mundësi
zgjedhje gjuhe dhe nuk ka më pse të bëjmë më luftë gjuhësh. Kjo është ajo që
shpresojmë të bëjë &lsquo;Guile&rsquo;, interpretuesi ynë Scheme. Kishim
dikë që punoi verën e shkuar për të përfunduar një përkthyes nga Python në
Scheme. Nuk e di nëse ka përfunduar krejtësisht, por cilido i interesuar për
këtë projekt, ju lutemi, le të lidhet me ta. Pra ky është plani që kemi për
të ardhmen.</p>

<p>S'kam folur për <em>software</em>-in e lirë, por më lejoni shkurt t'ju
tregoj paksa se çfarë don të thotë. <em>Software</em> i lirë nuk nënkupton
çmimin; nuk do të thotë që e merrni falas. (Mundet edhe të paguani për një
kopje, ose të siguroni një kopje gratis.) Don të thotë që keni liri, si
përdorues. Gjëja kyçe është fakti që jeni i lirë ta xhironi programin, i
lirë të studioni se çfarë kryen, i lirë ta ndryshoni që të përputhet me
nevojat tuaja, i lirë të rishpërndani kopje për të tjerët dhe i lirë për të
bërë publike versione të ndryshuara, të zgjeruara. Ky është kuptimi i
<em>software</em>-it të lirë. Nëse përdorni programe jo të lira, keni humbur
liri kyçe, ndaj me e bëni kurrë.</p>

<p>Qëllimi i projektit GNU është t'ua bëjë më të lehtë njerëzve kundërshtimin e
<em>software</em>-it jo të lirë, i cili shtyp lirinë, e sundon përdoruesin,
duke u ofruar atyre <em>software</em> të lirë për zëvendësim. Për ata që nuk
kanë kurajo morale të hedhin tej <em>software</em>-in jo të lirë, kur kjo
sjell ca minuse në leverdinë praktike, ajo që përpiqemi të bëjmë është
dhënia e alternativave të lira, që kështu të mund të shkoni drejt lirisë me
më pak belara dhe me më pak sakrifica, përsa i takon anës praktike. Sa më
pak sakrifica, aq më mirë. Duam t'ua bëjmë më të lehtë kalimin në liri, në
bashkëpunim.</p>

<p>Këtu bëhet fjalë për lirinë për të bashkëpunuar. Jemi mësuar t'i mendojmë
lirinë dhe bashkëpunimin me shoqërinë si të jenë të kundërta. Por këtu janë
në të njëjtin krah. Me <em>software</em>-in e lirë jeni i lirë të
bashkëpunoni me të tjerët, si dhe i lirë të ndihmoni vetveten. Me
<em>software</em>-in jo të lirë, dikush ju sundon dhe i mban njerëzit të
përçarë. Nuk ju lejojnë të shkëmbeni mes jush, nuk jeni i lirë të
bashkëpunoni ose të ndihmoni shoqërinë, dhe as të ndihmoni vetveten.  Të
përçarë dhe të pashpresë është gjendja e përdoruesve që përdorin
<em>software</em> jo të lirë.</p>

<p>Kemi prodhuar një segment marramendës <em>software</em>-i të lirë. Kemi bërë
ato që njerëzit thoshin se nuk do t'ia dilnim t'i bënim kurrë; kemi dy
sisteme operativë <em>software</em>-i të lirë. Kemi mjaft zbatime dhe,
kuptohet, kemi ende plot rrugë për të bërë. Ndaj na duhet ndihma juaj. Do të
doja t'ju kërkoja të merrni pjesë si vullnetar në projektin GNU; na ndihmoni
që të hartojmë <em>software</em> të lirë për më shumë punëra. Hidhini një sy
<a href="/help/">http://www.gnu.org/help</a> për të pasur një ide se si mund
të ndihmohet. Nëse dëshironi të porosisni gjëra, ka një lidhje për këtë
punë, te faqja hyrëse. Nëse doni të lexoni rreth çështjesh filozofike,
shihni te ndarja /filozofi. Nës po kërkoni <em>software</em>-e të lirë që
mund t'i përdorni, shihni te /directory, ku sot radhiten gati 1900 paketa
(çka është vetëm një pjesë e <em>software</em>-eve të lirë). Ju lutemi, na
shkruani më tepër dhe kontribuoni me ne. Libri im me sprova, &ldquo;Free
Software and Free Society&rdquo;, gjendet në shitje dhe mund të blihet te <a
href="http://www.gnu.org/">www.gnu.org</a>. Happy hacking!</p>

<ol>
<li id="foot-1">Plani i Greenblatt-it, si e kuptoja unë, qe të punësoheshin me kohë të
pjesshme njerëz të laboratorit, që kështu të mund të vazhdonin të punonin te
AI Lab.  Në vend të kësaj, Symbolics i punësoi me kohë të plotë, kështu që
këta reshtën së punuari në MIT.</li>

<li id="foot-2">Jo se më dhimbsej veçanërisht fati i LMI-ë, më tepër ngaqë nuk doja që të
lejohej Symbolics të përfitonte në kurriz të AI Lab-it me agresionin e vet.</li>

<li id="foot-3">Ky pohim është keqkuptuar sikur thotë që unë kurrë nuk kam parë te kodi i
Symbolics-it. Në fakt pohon që kisha parë në të.

<p>Kodi burim i Symbolics-it mund të shihej në MIT, ku edhe më lejohej ta
shihja, dhe kështu mora vesh së pari rreth ndryshimeve prej tyre.  Por kjo
do të thoshte që duhej të bëja përpjekje shtesë për ta zgjidhur ndryshe çdo
problem, me qëllim që të shmangja kopjimin e kodit të Symbolics-it.  Pas ca
kohësh, pashë se qe më mirë të mos shihje fare.  Në këtë mënyrë mund të
shkruaja kod sipas rrugës më të mirë, pa vrarë mendjen se ç'përmbante kodi i
Symbolics-it.</p></li>

<li id="foot-4">Rrethanat e këtij plani, të cilat nuk i deklarova shprehimisht gjatë fjalës
sime, qenë që gjatë një periudhe fillestare <i>hacker</i>-at e
ish-AI-Lab-it, ata në Symbolics ose ata në LMI, vazhduan t'i jepnin
ndryshimet e tyre te sistemi MIT Lisp Machine &mdash; edhe pse kontrata nuk
e detyronte këtë hap.  Plani i Symbolics-it qe ta thyente njëanësisht këtë
bashkëpunim.</li>

<li id="foot-5">Bernie Greenberg thotë se sendërtimi i Dan Weinreb-it për Emacs në Lisp
Machine kish dal para sendërtimit të Greenberg-ut për Multics.  Kërkoj
ndjesë për gabimin.</li>

<li id="foot-6">Symbolics në një rast protestoi te MIT se puna ime, duke u prishur planin, i
kish kushtuar Symbolics-it një milion dollarë.</li>

<li id="foot-7">Guy Steele hartoi grupin origjinal të komandave simetrike Emacs; mandej ai
dhe unë zumë të vinim në jetë Emacs-in (përsipër TECO-s), por pas një
sesioni të gjatë programimi të përbashkët, Steele-i zuri të rrëshqiste tej,
kështu që Emacs-in e përfundova unë.  Të tjerë, përfshi veçanërisht Eugene
C. Cicciarelli-n dhe Mike McMahon-in, dhanë ndihmesë thelbësore më vonë.</li>
</ol>


<div style="font-size: small;">

<!--TRANSLATORS: Use space (SPC) as msgstr if you don't have notes.-->
  </div>
</div>

<!--#include virtual="/server/footer.sq.html" -->
<div id="footer">

<p>
Ju lutemi, pyetjet rreth FSF-së &amp; GNU-së dërgojini te <a
href="mailto:gnu@gnu.org">&lt;gnu@gnu.org&gt;</a>.  Ka edhe <a
href="/contact/">mënyra të tjera për t'u lidhur me</a> FSF-në.
<br />
Ju lutemi, lidhjet e dëmtuara, këshillat dhe ndreqjet dërgojini te <a
href="mailto:webmasters@gnu.org">&lt;webmasters@gnu.org&gt;</a>.
</p>

<p>
Për të dhëna mbi bashkërendimin dhe parashtrimin e përkthimeve të këtij
artikulli, ju lutemi, shihni <a
href="/server/standards/README.translations.html">README për përkthimet</a>.
</p>

<p>
Të drejta kopjimi &copy; 2003, 2007 Free Software Foundation, Inc.
</p>
<p>Kjo faqe mund të përdoret sipas një lejeje <a rel="license"
href="http://creativecommons.org/licenses/by-nd/3.0/us/">Creative Commons
Attribution-NoDerivs 3.0 United States License</a>.
</p>


<div class="translators-credits">

<!--TRANSLATORS: Use space (SPC) as msgstr if you don't want credits.-->
 </div>


 <p>
<!-- timestamp start -->
U përditësua më:

$Date: 2012/05/19 01:22:33 $

<!-- timestamp end -->
</p>
</div>

</div>
</body>
</html>
