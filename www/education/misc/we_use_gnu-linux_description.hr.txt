Opis video zapisa "Mi koristimo GNU/Linux"

Glavno mjesto radnje je stan u siromašnoj četvrti Bangalorea s nekim 
scenama koje prikazuju bogatije okolno područje.

00:00 - 00:02
Naslov: "Dokumentarni film u nastajanju".
Video zapis započinje krupnim kadrom crteža koji prikazuje glavu gnua 
pored pingvina prikazanog cijelom figurom na bijelom papiru. Lice gnua 
je smeđe s velikim žutim očima i crvenim rogovima. Pingvin je tamno 
siv s velikim bijelim očima i drži olovku. Ispod dva lika stoji 
napisano: "Mi koristimo GNU-Linux".

00:03 - 00:07
Prethodni prizor pretapa se u snimke nekih od zgrada oko sirotinjske 
četvrti. Naslov: "Ulica Bannerghatta - Bangalore, Indija". Dvije 
moderne stambene zgrade koje se uzdižu visoko prema vedrom nebu vide 
se iz perspektive prizemlja. Zatim s pozicije nasuprot ulice 
vidimo IBM-ovu četverokatnicu s ravnim krovom i prozorima sa 
zatamnjenim staklima, dok autobus koji prolazi djelomično zaklanja 
niže katove. Sljedeći je pogled sa strane na čuvenu zgradu u obliku 
luka, Jal Bhavan. Na kraju ovog prizora vidimo gornji dio zgrade gdje 
velikim plavim slovima piše "EMC".

00:08 - 00:35
Prijelaz na sirotinjsku četvrt. Naslov: "Plan Sudarshana. Mala 
sirotinjska četvrt iza ulice Banerghatta." Ovdje možemo vidjeti više 
prizora koji pokazuju sirotinjsku četvrt i dnevne aktivnosti njenih 
stanovnika na zajedničkom prostoru ispred njihovih soba.

U prednjem planu, desno, vidimo puno bijelih plastičnih kanti i zelene 
i smeđe kanistre za vodu sakupljene oko male vodovodne cijevi s dvije 
slavine. Voda teče u par kanistara smještenih na tlu. U pozadini 
dijete drži kantu, veliki komadi krpa vise sa zidova i dvije žene 
hodaju.

Zatim kamera prikazuje:

Krupni plan dvije javne telefonske govornice obješene na zid.

Grupa muškaraca sjedi na tlu i baca kocku.

Mladić i žena igraju tenis.

Zatim vidimo dvije djevojčice i dvije žene kako hodaju. Jedna od 
žena prilazi kameri noseći posudu punu povrća. Prodavač na jednoj 
strani slaže rajčice na svoja kolica. Vide se ljudi kako hodaju uokolo.

Mani je prikazan s leđa, vozeći svoj tricikl (koristi ga jer ne može 
hodati.) Vide se ljudi kako hodaju uokolo.

00:36 - 00:38
Prizor ispred računalnog centra u sirotinjskoj četvrti. Naslov: 
Računalni centar zajednice Ambedkar (AC3) - mjesto na planu 
Sudarshana." Možemo vidjeti četvrtast žuti natpis na zidu s 
logotipima i riječima na kannada jeziku koje znače: "Program 
doktora Ambedkara za poboljšanje pismenosti - Objekt pribavio forum 
mladih Janatantra - Nova Guruppana Palya - Bangalore 32." Ostale 
riječi na engleskom jeziku: "Demokratski forum mladih". Lijevo od 
natpisa (vaše desno) su zatvorena siva vrata s bijelim natpisima od 
papira na njima, a s njihove desne strane (vaše lijeve) su prozori 
razbijenih stakala.

00:39 - 00:43
Prizor unutar centra prikazuje bijeli list papira sa crtežom dinamičnog 
dvojca (velik i snažan gnu prikazan sprijeda kako leti zajedno s malim 
pingvinom); piše: "Računalni centar zajednice Ambedkar." Kamera se 
spušta da bi prikazala još jedan list papira sa crtežom glave gnua i 
riječima: "GNU-Linux. Slobodan softver je budućnost. Budućnost je 
naša."

00:44 - 00:58
Prikaz eksterijera. Naslov: "Mani - osamnaestogodišnjak." Vidimo 
Manija na njegovom triciklu, okrenutog kameri, okruženog s dvama 
dječacima koji nose bijelu školsku odjeću i naprtnjače. Čovjek 
pomaže Maniju da se okrene u drugom smjeru. Mani vozi tricikl samo 
svojim rukama. Bijeli betonski blokovi i drugi građevni materijal vide 
se s obje strane dok Mani vozi dalje duž plana Sudarshan.

00:59 - 01:01
Prijelaz. Mani je prikazan sa strane kako sjedi na tlu ispred ulaznih 
vratiju centra - smiješi se.

01:02 - 01:25
Prizor ispred centra. Naslov. "Mani podučava drugu djecu GNU/Linux 
softveru." Možemo vidjeti Manija i druge mladiće kako sjede za stolom 
i razgovaraju ispred laptopa. Krupni kadar poklopca laptopa s velikom 
naljepnicom na kojoj piše: "Gimp arte..." Naslov se mijenja u "Mani - 
GIMP umjetnik." Mani sjedi ispred laptopa na kojem je prikazana slika 
Dr. Bhimraoa Ramjia Ambedkara i glava gnua na ekranu. Krupni kadar 
Manijevog lica, usredotočuje se na crtanje glave gnua, koristeći 
GIMP. Vidimo kako tipka po laptopu dok se slika iscrtava na ekranu.

01:26 - 01:43
Prijelaz na prikaz krupnog plana više šarenih digitalnih slika koje 
je izradio Mani koristeći GIMP.

01:44 - 02:23
Prijelaz na eksterijer, večernja je tama. Naslov: "Manijeva pustolovina 
- svakodnevno putovanje u GNU-Linux." Vidimo široku, prometnu 
cestu s više traka u oba smjera i mnogo vozila koja voze po njoj s 
upaljenim svjetlima. Kako vozila prolaze, vidi se Mani kako vozi svoj 
tricikl uzduž središnje pregrade ceste, praćen dvojicom mladića koji u 
određenom trenutku podižu tricikl kako bi ga prebacili preko niske 
središnje pregrade. Prilazi treći čovjek kako bi pomogao i staje na 
cestu među automobile da bi napravio prolaz za Manija. Pokretom ruke 
pokazuje da je sada sigurno prijeći preko. Manijeva pratnja podiže 
tricikl preko središnje pregrade i gura ga žurno preko ceste.

02:24 - 02:40
Prethodni prizor pretapa se u pogled na krovove sirotinjske četvrti. 
Naslov: "Mi koristimo GNU/Linux - rad u nastajanju." Dva zelena balona 
u sredini ekrana podižu se uvis. Vidi se žena na terasi koja vješa 
rublje na niski zid na vrhu kojeg je tepih. Kako kamera nastavlja 
slijediti balone, pokazuje još jednu terasu s rubljem koje se suši. 
Baloni se nastavljaju uspinjati sve dok ne ostave iza sebe sirotinjsku 
četvrt i približe se visokim stambenim zgradama u blizini. Naslov se 
mijenja u: "film Abhigyana Singha - abhigyan.singh at gmail.com - 358 
40 855 1354."

02:41 - 03:00
Odjavni tekst:

Izvorni video Abhigyana Singha - abhigyan.singh at gmail.com - 358 40 
855 1354 - Obradio i prilagodio obrazovni tim GNU-a - 
www.gnu.org/education/edu-team.html.

Pozadinska glazba - Improvizirana klavirska izvedba "Pjesme slobodnog 
softvera" Markusa Haista.

Ovaj video zapis dan je na korištenje pod Creative Commons 
Imenovanje-Dijeli pod istim uvjetima 3.0 licencom - 
http://creativecommons.org/licenses/by-sa/3.0.

Kako biste saznali više o GNU/Linuxu posjetite www.gnu.org.

